---
date: 2014-03-03 17:52:06+00:00
draft: false
title: Saattohoitoa Kouvolan asemalla
aliases:
- /2014/03/03/saattohoitoa-kouvolan-asemalla/
tags:
- kieli
- matkustaminen
- näkövammaisuus
- VR
---

Yksi elämäni suurista intohimoista on kielellinen huumori. Rakastan kielellä leikittelyä kielioppi- ja sopivaisuussääntöjen rajoja hipoen. Sanoinpa kerrankin ensimmäistä jauhelihakastikkeen tapaistani "epähuonoksi", koska se ei ollut missään nimessä hyvää, muttei huonoakaan. Aina silloin tällöin onnistun päätymään näine taipumuksineni kummallisiin, joskus hiukan noloihinkin tilanteisiin. Tässäpä eräs esimerkki, joka on onneksi yksistään hauska.<!--more-->

VR tarjoaa rautatieasemillaan avustuspalvelua, jota vammaiset henkilöt voivat käyttää päästäkseen oikeaan junaan tai sieltä pois esimerkiksi taksitolpalle. Alun perin kyseinen palvelu oli nimeltään saattopalvelu, joka vääntyi omassa kielenkäytössäni oikopäätä saattohoidoksi. Saattohoito se on ollut siitä lähtien, joskin vain "epävirallisissa" yhteyksissä.

Kerran oli kuitenkin tipalla sattua vahinko. Päätin poikkeuksellisesti matkustaa junalla vanhempieni luokse Kouvolaan. Junayhteys Tampereelta Kouvolaan ei ole suora, vaan junaa joutui vaihtamaan tässä tapauksessa Riihimäellä. Liput tilattuani soitin siis VR:n asiakaspalveluun varatakseni "saattohoidon" sekä Tampereen että Riihimäen asemille, jotta oikean junan löytäminen onnistuisi varmasti.

Yksityiskohtia läpi käydessämme asiakaspalvelija kysyi, tarvitsisinko Kouvolan päässä apua. Silloin se tapahtui. Lipsautin virkailijalle, että "Kouvolan päässä en tarvitse saattohoi... apua". Ehdin  korjata ilmaisuni viime hetkellä, mutta läheltä piti, etten olisi hoitanut saattohoitoa "virallisempiin korviin". Mikä ironisinta, olimme juuri edellisenä päivänä keskustelleet ystäväni kanssa juuri siitä, kuinka tarkka omien ilmaisujensa kanssa tulee olla tämänkaltaisissa tilanteissa. Enkös minä sitten mennyt ja pudonnut ikiomaan sanalliseen sudenkuoppaani.

Onneksi saattohoidon lipsauttaminen ei olisi ollut noloa, hauskaa vain. Vielä tosin on mahdollisuuksia vaikka mihin, sillä eräs toinen vähintään yhtä taajaan käyttämäni nimitys on "noutaja" taksista puhuttaessa. Kaverini lienevät onneksi jo tottuneet siihen, että saatan ilmoittaa noutajan tulevan puolen tunnin päästä tai että aion tilata noutajan mahdollisimman pian. Aika näyttää, kuinka hämmentävään tilanteeseen onnistun vielä noutajineni hankkiutumaan.
